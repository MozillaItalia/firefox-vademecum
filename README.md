# Scopri Firefox e Mozilla!

##### la tua piccola guida a Firefox

vers. 0.1.2  
Author: Nicokant  
Contributors: Edoput, Mte90, edovio, tissy9491

License: <img src="images/license.png" style="width:110px;">

Capitoli:

* Introduzione alla guida
* Mozilla, Firefox e Mozilla Italia
* Perché scegliere Firefox?
* Novitá
* Estensioni
* Altri progetti Mozilla
* Contribuire

### Introduzione

Lo scopo di questa breve guida è di accompagnarti alla scoperta del browser Firefox, un browser web diverso da tutti gli altri e che vuole mettere gli utenti al centro dell'attenzione. Devi sapere per prima cosa che Firefox è un software libero, ossia garantisce a tutti la libertà di usare il programma, studiare come è fatto, modificarlo e poi condividerlo!

La fondazione Mozilla, che è un organizzazione senza scopo di lucro, lavora ogni giorno per migliorare Firefox, con l'aiuto di molti volontari da tutto il mondo. La community di Mozilla è globale e conta oltre 10.000 persone attive; non si tratta solo di programmatori o informatici, l'aiuto di ciascuno è indispensabile perché sono necessarie persone competenti in molte cose. Per questo motivo si dice che **Firefox è fatto dagli utenti per gli utenti**!

Nei prossimi capitoli cercherò di spiegarti perchè e come usare Firefox, ti consiglierò le migliori estensioni per personalizzare il tuo browser, scoprirai altri progetti portati avanti da Mozilla e infine parleremo della missione che portiamo avanti come comunità!

### Mozilla, Firefox e Mozilla Italia

Mozilla è il nome della community, il nome in codice in origine era "Mosaic Killer", poi diventato Mozilla per assonanza; La mascotte di Mozilla è un tirannosaurus rex di colore rosso, rawr!

Il più famoso progetto della comunità è il browser Firefox, che ha come mascotte un panda rosso. I suoi punti di forza sono la facilità d’uso, la personalizzazione, la sicurezza, la velocità ed il supporto garantito a tutti.
Firefox è un software multipiattaforma in grado di funzionare sui sistemi operativi più diffusi (Windows, Linux, Mac OS X, Android e iOS): se per lavoro, per studio o per svago si ha la necessità di dover utilizzare diverse piattaforme, il programma funzionerà allo stesso modo su tutti e tre i sistemi, eliminando la necessità di imparare a utilizzare ogni volta un software diverso.

Mozilla Italia invece è l'associazione italiana, anch'essa no-profit, che si impegna ad aiutare i volontari italiani a tradurre i progetti e le pagine Mozilla ed a fornire supporto e assistenza a tutti gli utenti. Il punto d'incontro di questi volontari è il forum di Mozilla Italia che conta mediamente dieci nuovi iscritti e cento messaggi scritti ogni giorno.


### Perché scegliere Firefox?

Firefox è creato dagli utenti per gli utenti e non risponde alle esigenze di nessuna compagnia o azienda, non è creato per guadagnare, ma per offrire a tutti un esperienza di navigazione **libera**, **sicura** e **affidabile**.  
Scegli il Browser Indipendente!!!

##### Libertà e Personalizzazione

Firefox è il browser davvero “personale”: è possibile aggiungere nuove funzionalità grazie alle migliaia di estensioni disponibili: dalla gestione di aste online al caricamento delle foto digitali, dal controllo delle previsioni del tempo alla possibilità di ascoltare musica direttamente dal browser. Installando i temi si può invece cambiare l’aspetto dell’interfaccia e Firefox potrà, ad esempio, avere pannelli in finto legno o colori metallici. Inoltre il sistema nativo dei profili permette di avere diverse configurazioni di FIrefox con impostazioni o estensioni differenti.

##### Sicurezza e Privacy

La sicurezza sul web è fondamentale: Firefox integra moltissime funzioni in grado di migliorare la sicurezza della navigazione sul web come ad esempio la protezione anti-phishing, la gestione avanzata delle password, il controllo dei cookie e le impostazioni di sicurezza personalizzate. Il sistema di aggiornamento automatico consente di mantenere il browser sempre aggiornato all’ultima versione disponibile.

##### Velocità

Grazie alle numerosissime innovazioni introdotte nel programma, chiunque lo utilizzi potrà apprezzare la velocità di visualizzazione, la rapidità di esecuzione di JavaScript e la perfetta resa del testo e delle immagini delle pagine web. Provare per credere.

##### Supporto

Il concetto di “comunità” è alla base della filosofia di Mozilla. Centinaia di persone in tutto il mondo collaborano alla pubblicazione di articoli di supporto e offrono assistenza agli utenti nelle principali lingue mondiali. In Italia questo compito è affidato a Mozilla Italia che offre supporto attraverso il suo forum ufficiale.

### Novitá

Ogni versione introduce nuove funzionalità al browser che semplificano l'uso di Firefox senza l’ausilio di Componenti aggiuntivi. 
Di seguito troverai le più importanti già presenti nell'ultima versione:

##### Modalità Anti-Tracciamento

La modalità Anti-Tracciamento serve ad informare i siti web - e le reti in cui si trovano - dell'indisponibilità dell'utente al tracciamento della propria attività e alla condivisione delle informazioni personali. Questa funzione è attivabile dalla sezione Privacy delle opzioni di Firefox.

##### Pulsante Dimentica

Se ci si dimentica di utilizzare la Navigazione anonima su un computer condiviso con altre persone, Nessun problema: è possibile utilizzare il pulsante Dimentica per cancellare rapidamente i dati recenti (cronologia, moduli, cookie ecc) senza intaccare nessun’altra informazione. 

##### Modalità di Lettura

La Modalità lettura è una speciale caratteristica di Firefox che consente di rimuovere dalle pagine web elementi non necessari come pulsanti, pubblicità e immagini di sfondo e di modificare la dimensione del testo, il contrasto e l'impaginazione al fine di consentire una maggiore leggibilità. Le impostazioni della Modalità lettura sono facilmente personalizzabili in maniera da adattarsi alle preferenze di ogni utente.

##### Condivisione articoli

Firefox include una funzione che permette di condividere pagine web rapidamente. Con un solo click è possibile condividere la pagina web che si sta visitando sui maggiori Social Network: dai classici Facebook, Twitter, Linkedin a Pocket, Tumblr, VK, Yahoo e altri ancora.

### Estensioni
Il punto di forza di Firefox sono le Estensioni. La libertà e la personalizzazione del browser rimangono il fulcro dello sviluppo, a dimostrazione del fatto che, gli utenti sono di massima importanza per la Fondazione Mozilla. 
Qui di seguito alcune delle migliori estensioni disponibili:

##### Lightbeam
Lightbeam mostra tutti i siti con cui, direttamente o indirettamente, si interagisce sul Web. Durante la navigazione, Lightbeam traccia, attraverso un grafico, e rivela la natura profonda del Web odierno, incluse alcune parti che spesso non sono chiare all’utente.

##### Ublock
Una versione più leggera e migliora di ADBlock, impedisce il caricamento delle pubblicità e velocizza la navigazione. Mostra le statistiche sia delle pubblicità bloccate a partire dal momento in cui è stata installata sia delle pubblicità bloccate nella pagina che si sta visitando. 

##### Privacy Badger
Privacy Badger si occupa di bloccare i tentativi di tracciamento sul web, attraverso dei filtri specifici che riconoscono le pubblicità malevoli impedendone il loro caricamento.

##### Downthemall
Velocizza e ottimizza il download di contenuti nel web, consentendo di scaricare tutti i link o le immagini contenute in una pagina web e molto di più. si possono rifinire i download con criteri personalizzati e personalizzabili  per avere solo quello che veramente si vuole.

##### Xnotifier
Abilita le notifiche per tutte le proprire attività personali. Dalle webmail, sino ai social network potendo persino seguire i propri feed RSS preferiti. Tutto a colpo d’occhio!

##### Cryptocat
Permette di creare delle chat protette e criptate per parlare con chi si vuole in assoluta sicurezza.

##### Videoresumer
Permette di Riprendere la visione dei propri video, partendo dal preciso istante di interruzione precedente!

##### Profilist
Con un semplice Click permette di Passare da un profilo di Firefox all'altro!

### Altri progetti Mozilla

Numerosi sono i progetti portati avanti da Mozilla Foundation, e tra quelli non elencati ci sono progetti del calibro di Mozilla Sync, WebMaker, Mozilla Science, Mozilla-Knights OpenNews, Mozilla Rust, MDN, e MozVR. Tutti questi progetti si rivolgono a persone con differenti competenze (ad esempio: insegnanti, scienziati, giornalisti e studenti) ed hanno tutti un fattore in comune: la visione del web come risorsa libera, aperta a tutte le popolazioni del mondo. In dettaglio i progetti più importanti di Mozilla:

##### Thunderbird

Thunderbird è il client e-mail sviluppato da Mozilla, pensato come naturale complemento del browser web Firefox. Le sue caratteristiche principali sono la facilità d’uso, la versatilità, la sicurezza e l’ampia possibilità di personalizzazione. Thunderbird è un programma moderno di posta elettronica in grado di adattarsi anche alle più complesse esigenze di organizzazione: consente di assegnare etichette ai messaggi importanti, eseguire il controllo ortografico sui messaggi in partenza, scegliere le cartelle preferite da visualizzare costantemente e creare filtri automatici per smistare i messaggi di posta. Anche per Thunderbird sono disponibili centinaia di componenti aggiuntivi in grado di aumentarne le potenzialità, permettendo ad esempio di gestire i propri contatti, aggiungere un’agenda personale, fare chiamate con servizi VoIP, ascoltare musica e mantenere traccia dei compleanni direttamente dal client e-mail.

##### Rust

Rust è un linguaggio di programmazione compilato multi-paradigma implementato da Mozilla Research in collaborazione con la community Open-Source. L'obiettivo di Rust è di essere un buon linguaggio per creare sistemi complessi altamente sicuri, anche nel caso siano multi-threaded. Ciò comporta un insieme di caratteristiche che enfatizzano le prestazioni, il controllo sull'allocazione di memoria, la sicurezza e multi-threading. Attualmente tra i vari progetti che fanno uso di questo linguaggio, troviamo il motore di rendering del Browser Servo. 

##### Test Pilot 

Test Pilot è il componente aggiuntivo sviluppato da Mozilla che permette agli utenti di essere, in tutte le fasi di sviluppo, al centro del progetto Firefox. Tramite esso è possibile sperimentare in anteprima delle possibili future funzionalità, prima che siano integrate nel Browser. Dopo averlo installato è possibile selezionare ciò che si desidera provare in anteprima e rilasciare un feedback sulla propria esperienza d’uso. 

### Vuoi contribuire?

Abbiamo bisogno anche del tuo aiuto per migliorare e continuare a mantenere il Web libero, come ti dicevo prima non importa cosa non sai fare perchè troverai sempre un modo per contribuire con le tue competenze. Noi della community italiana di Mozilla vogliamo aiutarti a trovare il modo più adatto a te per contribuire, per questo abbiamo realizzato un portale che ti invito a visitare; troverai molti compiti possibili, ciascuno suddiviso per difficoltà, competenze e tempo a disposizione. Saremo più che disponibili ad aiutarti nel completare questi task, per conoscere meglio la community, apprendere nuove competenze e contribuire a migliorare il Web. Visita [passopasso.mte90.net](http://passopasso.mte90.net) ! 
 
